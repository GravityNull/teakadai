

<h1>
ஆபத்தான மனம் :-
</h1>
<hr> 

ஏறக்குறைய நாலைந்து ஆண்டுகளாய்
நானும் சன்னலும்
காதலில் இருக்கிறோம்.
உதயங்களையும் அஸ்தமனங்களையும்
நாங்கள் சேர்ந்தே பார்ப்போம்.
அவன் விதவிதமான வானத்தை
காட்டுவான்.
சிலசமயம் இருளை.
ஒன்றேயொன்றுதான்
அவனை வெளியே மட்டும் அழைத்துச்செல்ல இயலாது.
ஒருநாள் பலவண்ணங்களில்
மின்னிக்கொண்டிருந்தான்.
பின்னர் தனக்கு மனம் இருப்பதை
சோகத்துடன் சொன்னான்.
பைபிள் வசனங்கள் மின்மினிகளென அறைக்குள் பறக்கும் இரவு.
கீழே குதிக்க தயாராக இருக்கும்
ஆயிரக்கணக்கான அந்தர சன்னல்களை
என் கனவில் பார்த்தேன்.
ஏனென்றே தெரியவில்லை.


<hr> <i>¬ J Roselyn</i>

<hr><br>


<br><br>

